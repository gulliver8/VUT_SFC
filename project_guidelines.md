# Pokyny k projektům
Projekty spočívají ve vypracování původních funkčních programů, které budou demonstrovat činnost některých ze soft-computingových přístupů podle příslušných zadání. Nedílnou součástí projektů musí být technické zprávy popisující příslušné projekty. Upozorňujeme, že musí jít o individuální díla. Kompilace z internetových zdrojů bez zřejmého vlastního podílu autorů, nebo dokonce modifikovaná zpracování témat z minulých let, budou postihovány bodovou ztrátou. Odevzdání plagiátů, nebo textů bez patřičně citovaných převzatých částí není přípustné.


## ZADÁNÍ PROJEKTŮ

Zadání projektů naleznete v informačním systému fakulty, kde se na ně můžete/musíte přihlásit. Pokud je limit studentů na jedno zadání větší než 2, zašlou přihlášení studenti na adresu janousek@fit.vutbr.cz informaci o konkrétní vybrané metodě/algoritmu/kombinaci.

Seznam zadání bude obsahovat i některé témata, která odpřednášena nebyla. Tady se předpokládá, že si problematiku student nastuduje sám. Další postup je shodný se standardními projekty. V případě kvalitního zpracování, které by mohlo být použitelné pro výuku, nejsou vyloučeny bonusové body. Existuje také možnost tímto způsobem zpracovat i problematiku, která v seznamu zadání není. Toto ale musí být konzultováno a odsouhlaseno vyučujícím ještě před uzavřením registrace na standardní zadání projektů.


## VARIANTY ZPRACOVÁNÍ (pokud není varianta přímo determinována tématem):
Demonstrace vybraného algoritmu: Předpokládá se načtení parametrů a dalších dat ze souboru (dává-li to smysl, umožnit jeho vygenerování/editaci) a/nebo jejich interaktivní zadaní, následně spuštění (dává-li to smysl, i krokování) algoritmu, ideálně s průběžným vypisováním podstatných informací o průběhu, s možnost interaktivního ukončení, následně proběhne zobrazení výsledků. Tento základní princip lze v konkrétních případech vhodně vylepšit a upravit.
Praktická aplikace vybraného algoritmu: Algoritmus je implementován s ohledem na řešení konkrétního problému. Tomu je uzpůsobeno i řešení vstupů výstupů a případná interaktivita programu.
Porovnání vybraného algoritmu s jiným, aplikovatelným ve stejném kontextu: Lze kombinovat jak s demonstrací, tak praktickou aplikací algoritmu.

## PROGRAMY

Programy se očekávají v jazycích C/C++, nebo Python. Jiné možnosti musí být odsouhlaseny vyučujícím. Musí být přeložitelné a spustitelné v poslední LTS verzi UBUNTU (TBD: DETAILY O VM IMAGE PRO TESTOVANI A HODNOCENI). Jsou-li pro zprovoznění vyžadovány dodatečné knihovny, nástroje, data, vytvořte instalační skript, který vše potřebné stáhne a nainstaluje (aniž by bylo nutné administrátorské oprávnění). Pokud bude nějaký program vyžadovat při spouštění parametry, musí být spolu s testovacími daty přiloženy i přímo spustitelné skripty.


## TECHNICKÉ ZPRÁVY

Technické zprávy mají povinný rozsah 4 - 6 stran včetně úvodní strany a všech případných dodatků. Nedodržení tohoto rozsahu bude penalizováno. Ve zprávách musí být stručně popsány řešené problémy a musí v nich být uvedeny i stručné manuály popisující postupy při překladech, spouštění a ovládání programů. Texty zpráv mohou být vypracovány v českém, slovenském nebo anglickém jazyce.


## ODEVZDÁNÍ PROJEKTŮ

Projekty se odevzdávají standardním způsobem v souborech n-login.zip, kde n je číslo varianty zadání, do informačního systému fakulty. Soubory musí obsahovat zdrojové i spustitelné soubory a technické zprávy v těchto souborech musí být ve formátu pdf. Velikost souborů login.zip je omezena na 2 MB, u větších souborů je možné zaslat pouze adresu, ze které lze takový soubor stáhnout (zcela výjimečně a s řádným odůvodněním).


## OBHAJOBY PROJEKTŮ

Obhajoby projektů budou probíhat v předposledním nebo posledním výukovém týdnu a na obhajobu každého projektu bude vyhrazen čas 15 10 minut (prezentace projektu 7 3 min (3 - 5 snímků), diskuze k tématu 8 7 min). Obhajoba projektu je povinná, bez ní nebude projekt hodnocen. Termíny obhajob budou přiděleny po odevzdání projektů.


## HODNOCENÍ PROJEKTŮ

Celkově může být projekt hodnocen až 30-ti body. Hodnocení zohledňuje tyto skutečnosti:
(7 b.) Obtížnost řešení (i na první pohled jednodušší zadání může být řešeno náročnějším způsobem)
(8 b.) Program (ovladatelnost a funkčnost)
(7 b.) Kvalita technické zprávy (obsahová i jazyková)
(8 b.) Ústní obhajoba projektu

Za projekty výrazně převyšující požadavky mohou být přiděleny prémiové body.
